---
type: post
published: false
title: Vad är Web3?
date: 2022-02-09T09:36:42.200Z
updated: 2022-02-09T09:36:42.213Z
image: /shubham-dhage-26peyrqpbh8-unsplash.jpg
description: Web3 är ett nytt buzzword. Men vad innebär det egentligen? Det
  förklaras i det här inlägget.
---
Web3 är den nya "versionen" av webben som bygger decentralisering och kryptovalutor. Tanken med Web3 är ta makten ifrån de stora företagen som styr webben idag, och förflytta den till oss vanliga människor. Det är meningen att vi, användarna, ska äga vår egen data. Detta står i kontrast mot den rådande situationen där vi ger ifrån oss rättigheterna till vår data till dessa globala korporationer som Google och Facebook (numera Meta). Det är från denna verklighet som uttrycket *"If you don't pay for the product, you are the product"* kommer ifrån. 

## Hur löser Web3 detta?

Hur ska då den här nya webben fungera om inte stora företag erbjuder sina tjänster till oss? Det finns ingenting som säger att företag inte kan erbjuda tjänster till sina kunder. Skillnaden är att företaget som du köper ifrån inte kommer att äga din data. Det är **du** som äger din data.

### Nuvarande användningsområden

Okej, det här låter förmodligen ganska lösdefinierat. Det är det också. Web3 är ännu bara en idé, till största del. Även om vissa delar av webben redan börjar att transformeras, finns det fortfarande en lång väg att gå. De största användningsområdena för Web3 just nu är NFTs och DeFi (decentraliserad finans).

Du har säkert hört att NFTs låter dig bevisa ditt ägande av en digital tillgång. Detta kan vara en bild på en apa, en Tweet, eller en vanlig webbplats. Vem som helst kan mynta (skapa) en NFT och sedan sälja den på en marknadsplats. Själva ägarskapet är dock inte lagligt bindande och access till den digitala tillgången är inte begränsad till personen som äger NFT:en. Vad tjänar då dessa för syfte? Jo, det är känslan av ägarskap och förmågan att säga *"Kolla! Jag har ett certifikat som säger att jag äger den här apan!"* som ger NFTs värde. Och beroenden på hur NFT:en är myntad så stämmer det att du "äger" tillgången, iallafall på den rådande blockkedjan. 

DeFi syftar till största del på handel med kryptovalutor. På DeFi plattformar finns det ingen central organisation som bestämmer över och verifierar transaktioner, allting sker på en eller flera blockkedjor. Dessa plattformar låter dig byta mellan otroligt många olika kryptovalutor. De låter dig dock inte konvertera kryptovaluta till fiat (alltså USD, SEK, EUR, etc...). Det du kan göra är att byta kryptovalutor till något som kallas för *stablecoins*. Stablecoins är kryptovalutor som håller värdet av en fiat valuta, oftast den amerikanska dollarn.

### Blockkedjan

Ett vanligt påstående och missförstånd är att Web3 applikationer måste använda en blockkedja (blockchain). Detta stämmer inte, även om blockkedjorna är en stor del av Web3. Frågan är då: vad är en blockkedja?

En blockkedja är en databas där varje post (block) är kopplat till det föregående genom kryptografi. Okej, men vad betyder det i praktiken? Det betyder att alla poster i blockkedjan går att verifiera och det är nästintill omöjligt att göra otillåtna ändringar. Du har säkert hört termen *"mining".* Mining inom blockkedjor betyder att ett antal noder (miners) utför svåra matematiska problem vars syfte är att säkerställa blockkedjans integritet. Dessa noder ägs av olika personer och inte av en enda organisation. Detta bidrar till blockkedjornas decentralisering, vilket är en stor del av teknologin. Denna metod för att verifiera blockkedjan kallas *"Proof of Work"* (PoW).

Mining har fått mycket kritik den senaste tiden på grund av mängden energi som konsumeras. Det har framställts som att uträkningarna som görs inom kryptomining är onödiga och att det finns bättre sätt att verifiera blockkedjan. "Bättre" är dock ett relativt uttryck. Den alternativa metoden för att verifiera blockkedjan är något som kallas *"Proof of Stake"* (PoS). PoS innebär att personer som har en stor mängd av den rådande kryptovalutan kan bidra till att verifiera blockkedjan. Ethereum, som är den mest populära blockkedjan inom Web3, kommer att kräva 32 ETH (eller *911 301 kr* i skrivande stund) för att vara med och verifiera blockkedjan. Tyvärr har de flesta människor inte 1 miljon kronor att spendera på att verifiera en blockkedja. Detta innebär att blockkedjan kommer att ägas av de rika, vilket var en av sakerna vi ville undvika.

Men PoS är ju inte bara negativt. PoS innebär också lägre energikonsumtion och lägre transaktionsavgifter på blockkedjan. Den senare fördelen gör faktiskt blockkedjan mer användbar för människor med mindre pengar. Som med de flesta saker, så finns det för- och nackdelar.