---
type: post
published: false
title: Etiska alternativ till Google Ads
date: 2021-04-23T08:09:39.961Z
updated: 2021-04-23T08:09:39.980Z
image: /google-analytics-cover.jpg
description: Google Ads är ett populärt sätt att annonsera på nätet, men tyvärr
  respekterar inte tjänsten dina användares integritet. Jag kommer räkna upp ett
  antal alternativ till Google Ads som är integritets-vänliga.
---
För ett litet tag sedan publicerade jag ett inlägg som listade alternativ till Google Analytics. Den här gången kommer jag att lista alternativ till Google Ads.

## Varför inte Google Ads?

Som jag nämnde i det tidigare inlägget så använder Google dina användares information till sina egna syften. Ett av dessa syften är att generera riktade annonser baserat på webbplatser som användaren besöker, ofta utan att de vet om det.

Alla webbplatser som använder Google Analytics bidrar till att Google Ads kan rikta annonser till besökare på olika webbplatser. Google spårar dig alltså. Den här spårningen fungerar genom att använda cookies, och därför måste du ha en sån där ruta som kan ligga längst ner eller längst upp på sidan eller helt enkelt skymma allt innehåll tills du accepterar cookies.

Det är en fruktansvärd användarupplevelse som har normaliserats på grund av att användare spåras i syfte att visa riktade annonser. Att du måste acceptera att ge bort din personliga data bara för att läsa nyheterna är absurt. Det måste ändras.

Det bästa sättet att ändra på detta är genom att sluta använda tjänster som Google Ads.

## Okej, hur ska man tjäna pengar då?

Riktade annonser är effektiva och hjälper företag att växa och tjäna pengar, så vi kan ju inte ta bort dem helt. Men det finns alternativ som faktiskt respekterar dina användares integritet och inte kräver att du lagrar spårningskakor.

Många av dessa använder sig av kontext baserade annonser. De visar alltså olika annonser baserat på webbplatsens innehåll. På så sätt behöver man inte spåra användare för att visa relevanta annonser. Andra använder nytänkande metoder för att låta webbplatsinnehavare tjäna pengar.

Okej, jag har klagat nog... Här kommer listan.

### 1. Ethical Ads

[Ethical Ads](https://www.ethicalads.io/) är ett annonseringsnätverk som fokuserar på annonser till utvecklare. För att kunna visa annonser med Ethical Ads måste man bli godkänd. Anledningen är att annonserna inte ska visas på olämpliga platser, så som mitt i huvudinnehållet eller undangömt så att ingen kan se annonsen. Och ja, jag menar *annonsen* i singular. Ethical Ads låter dig endast visa en annons på sidan.

Genom att visa annonser från Ethical Ads kan du tjäna ungefär 20 SEK per 1000 sidvisningar. Hur mycket du kan tjäna beror på var dina besökare kommer ifrån och vad webbplatsen har för innehåll.

Detta kan vara ett bra alternativ för dig som driver en webbplats med fokus på utvecklare, eller för dig som har en produkt eller tjänst riktad till utvecklare.

### 2. Web Monetization

Okej, det här alternativet är lite annorlunda. Det är faktiskt ett alternativ till annonser i allmänhet.

[Web Monetization](https://webmonetization.org/) (WM) är en föreslagen webbstandard som gör det möjligt för besökare av en webbplats att överföra små mängder pengar till ägaren av webbplatsen. Det fungerar genom att man lägger till en meta-tag i huvudet på webbplatsen med en länk till en digital plånbok.

Som användare kan du skapa ett konto på [Coil](https://coil.com/) och installera ett tillägg för att börja skicka betalningar till webbplatser som du besöker.

Den här metoden är väldigt ny, och inte speciellt etablerad. Jag skulle inte rekommendera att endast använda WM för att tjäna pengar på din webbplats. Istället kan det användas som ett komplement till något av de andra alternativen i den här listan. En vanlig metod är att normalt visa annonser, men gömma dessa för användare som använder WM.

Jag tycker att det här är spännande ny teknik och hoppas att den kommer växa i popularitet.

### 3. Donationer eller dricks

Det här är en vanlig metod för personer som håller på med YouTube eller Twitch. I fallet med YouTube hänvisar ofta skapare till [Patreon](https://www.patreon.com/). Där kan du ta emot donationer och prenumerationer för innehåll om du har en blogg eller liknande.

Om du inte vill använda Patreon, har du alternativet att helt enkelt lägga till en donationsknapp på webbplatsen. För detta kan du använda [PayPal](https://www.paypal.com/donate/buttons), [Payson](https://www.payson.se/sv/foretag-betallosningar/ovriga-produkter/betalknapp/), [Klarna](https://developers.klarna.com/documentation/instant-shopping/use-cases/donations/), [Stripe](https://support.stripe.com/questions/how-to-accept-donations-through-stripe) eller med [Swish QR kod](https://www.swish.nu/skapa-qr-kod). De enklaste alternativen är förmodligen PayPal, Payson eller Swish.

Tänk på att du inte kan erbjuda något i gengäld för en donation, då blir det en betalning.

### 4. AdEx Network

[AdEx network](https://www.adex.network/) är ett annonseringsnätverk som använder riktade annonser utan att kränka användarnas integritet. Hur gör dem det? Jo, de håller koll på vilket innehåll du tittar på, men informationen lämnar aldrig din webbläsare.

Om du letar efter en direkt ersättare till Google Ads, då är AdEx network precis vad du vill ha. Tills skillnad från Ethical Ads är AdEx network lätt att börja visa annonser med, man verkar inte behöva bli godkänd, och annonserna är inte bara riktade till utvecklare utan är mer generaliserade.

När jag blir tillfrågad om ett integritets-vänligt annonseringsnätverk, vilket aldrig har hänt, hänvisar jag alltid till AdEx network!



## Avslutande ord

Hoppas att du hittat ett nytt sätt att tjäna pengar på din webbplats. Jag uppmanar dig att testa det alternativ som passar dig bäst innan du byter helt. Testa, se vad som händer, byt helt eller stanna kvar på din nuvarande lösning.

Om du har några frågor kan du ta kontakt med mig på [Twitter](https://twitter.com/chj_web), [Facebook](https://www.facebook.com/chjweb), formuläret nedanför eller genom att skicka ett [mejl](/kontakt).