---
title: Gratis verktyg för egenföretagare
date: 2019-11-19T13:34:27.320Z
updated: 2019-11-22T14:32:52.107Z
description: >-
  Som egenföretagare vill man helst maximera sin tid och inte spendera pengar på
  onödiga uppgifter. Det bästa sättet att både spara tid och pengar är genom att
  använda gratis appar och program som underlättar monotona uppgifter.
image: /static/milan-popovic-bmyxtxydl-i-unsplash.jpg
---
## Bakgrund

När jag startade mitt företag började jag direkt att leta efter program och tjänster som jag kunde använda för att spara tid och slippa spendera pengar på dyra program. Sedan dess har jag använt flera olika tjänster för att effektivisera min tid och fokusera mer på att skapa hemsidor.

I den här listan räknar jag upp en rad olika tjänster som underlättat för mig. Vissa kommer du ha hört talas om och kanske till och med använder själv. Vissa kommer förhoppningsvis vara helt nya för dig.

Då sätter vi igång! 



## 1. Bokio - Gratis bokföring och fakturering

Bokio är ett svenskt bolag som erbjuder en gratis bokföring- och faktureringsapp. Innan jag startade mitt företag hade jag tänkt att använda Visma som bokföringsprogram, men av en slump så hittade jag Bokio. 

De marknadsförde sig som ett gratis bokföringsprogram, och det stämmer. Jag trodde att de endast erbjöd en gratis testperiod till nya användare, men när jag läste vidare visade det sig att appen faktiskt var helt gratis om man inte vill betala för prioriterad support eller rådgivning.

### Bokföring

Bokio har gjort det otroligt lätt att hålla en korrekt bokföring. Varje gång en affärshändelse sker laddar man upp verifikationen till kontrollpanelen och Bokios AI försöker hitta de rätta uppgifterna automatiskt. 

Det här fungerar dock inte varje gång. I början hade jag problem med att den missade decimaler vilket betydde att summan blev mycket större än vad den egentligen var. Detta är dock lätt att ändra själv under bokföringsprocessen. 

Man får sedan välja en bokföringsmall som innehåller de korrekta kontona för olika typer av affärshändelser. Sedan uppdateras kontona och din affärshändelse är bokförd. Du kan sedan se dina bokförda verifikationer i din huvudbok.

Bokio hjälper dig även med att skapa olika rapporter med bokföringen som underlag. Det går att skapa momsrapporter, bokslut, resultatrapport och osv.

### Fakturering

Även faktureringen är otroligt enkel. För skapa en faktura måste du ha lagt till en kund och minst en artikel. Du kan ställa in olika villkor för olika kunder, t.ex. hur många dagar till förfallodatum och dröjsmålsränta.

När du lägger till artiklar anger du artikelns namn och en eventuell produkt kod. Sedan anger du priset för artikels samt vilken enhet den mäts i, t.ex. styck, tid eller vikt. Du får även välja hur mycket moms som ska läggas på. 

När du ska skapa en faktura trycker du på skapa faktura, sedan väljer du vilken kund du ska skicka till och vilka artiklar som kunden ska betala. Bokio skapar sedan en faktura och du kan välja hur den ska skickas. 

Antingen skickar du den via mejl, laddar ned den och skickar själv, använder e-faktura eller låter Bokio skicka en pappersfaktura.

Nu mera finns även möjligheten att sälja fakturan till ett factoringföretag genom faktureringsfunktionen. Det betyder att du får pengarna inom 24h mot en liten avgift.

### Vad saknas?

Även om Bokio har många hjälpsamma funktioner och är ett riktigt bra alternativ till andra bokföringstjänster, så saknas ett par funktioner som jag skulle vilja se.

En av dessa är **återkommande fakturering.** Att kunna ställa in en återkommande fakturering för specifika kunder skulle vara mycket smidigt.  Istället för att skicka en ny faktura manuellt varje månad skulle Bokio skicka denna automatiskt baserat på vissa inställningar. Sedan skulle det bara vara att registrera betalningen och sedan är fakturan bokförd.

Det skulle även vara ett stort plus om Bokio hade ett **API.** Detta kanske inte är något de flesta egenföretagare tänker på, men för mig som är webbutvecklare, skulle det betyda att jag koppla Bokio till andra tjänster och effektivisera min administration ännu mer.

[Läs mer om Bokio](https://www.bokio.se/)



## 2. Google Docs - kalkylark och dokument

Google Docs är förmodligen något de flesta egenföretagare använder i början, så den här punkten är antagligen inte ett nytt program för dig. Men jag tänker att jag nämner det ändå.

När jag gick i skolan använde vi alltid Microsoft Office program. Dessa var riktigt bra och jag blev van vid att använda Word och Excel. När jag sedan blev företagare tänkte jag köpa hela Office-paketet för att skriva dokument och göra kalkyler.

Innan jag startade företaget hade jag dock inga pengar, så jag väntade med att köpa Office. Därför började jag använda Google Docs istället, och har än så länge inte känt behovet att byta.

### Kalkylark

Googles kalkylark är väldigt lik Microsofts excel, vilket är en ganska stor fördel i mitt fall. Allting som jag kunde göra i Excel har jag lyckats med Googles kalkylark, och jag har gjort de på exakt samma sätt som jag gjorde i Excel.

Det finns förmodligen ganska stora skillnader när det kommer till mer avancerade funktioner, men än så länge har jag inte haft behov av att använda dessa.

### Dokument

Google dokument fungerar fantastiskt bra för mig. Det är en trevlig upplevelse att skriva i deras webbaserade gränssnitt. Jag tror inte att det finns en desktop version av Google docs, utan allting finns tillgängligt i webbläsaren.

Jag har än så länge inte haft ett behov av en desktop version. Google Docs molndrivna funktioner tjänar mig faktiskt riktigt bra. Att dela dokument med andra människor är exempelvis en väldigt användbar funktion när man samarbetar med andra personer eller företag.

### Vad saknas?

Det enda jag saknat än så länge i Google Docs är möjligheten att automatiskt lägga till **numrerade rubriker**. Detta var något jag använde hela tiden när jag skrev uppsatser i Word. När jag sedan skulle skriva min affärsplan visade det sig att Google dokument inte har stöd för numrerade rubriker.

Google Docs har dock, som tur är, en katalog av tillägg som skapats av användare. Och som tur för mig hade en av dessa användare skapat ett tillägg som lät mig skapa numrerade rubriker. Men det skulle naturligtvis varit bättre om detta var inbyggt från början.

[Läs mer om Google Docs](https://www.google.se/intl/sv/docs/about/)



## 3. Telavox Flow - gratis företagsnummer

Detta verktyg kanske inte kommer spara dig tid, men förhoppningsvis kommer det spara dig lite smärta och irritation.

Innan jag startade företaget var jag lite skeptisk till att lägga ut mitt eget telefonnummer på nätet. Det var självklart för mig att potentiella kunder skulle kunna ringa mig, men att lämna ut mitt personliga telefonnummer verkade lite farligt.

Jag var rädd att jag skulle få samtal mitt i natten och att någon bot skulle skicka oändligt många sms till mig. Som tur var blev det aldrig så, eftersom jag hittade Telavox flow.

### Öppettider och telefonkö

I gratis versionen av Telavox flow ingår endast ett nummer. För mig fungerar detta utmärkt eftersom jag driver mitt företag helt ensam. I denna version finns två funktioner som var väldigt attraktiva för mig: förmågan att sätta öppettider och hantering av flera samtal genom en telefonkö.

Öppettider är fantastiskt bra eftersom jag kan bestämma under vilken tid på dygnet som jag kan få samtal rörande företaget. Jag behöver inte oroa mig för att få samtal mitt i natten.

Telefonkön som gratis versionen av Telavox Flow erbjuder hjälper mig i de stunder där mitt företag är populärt. Om flera personer ringer samtidigt så sätts de i en kö istället för att få höra att det är upptaget.

### Problem?

Jag har personligen inte haft några problem med Telavox Flow, men en av mina kunder har haft det. Jag rekommenderade Telavox Flow till en av mina kunder eftersom han driver sitt företag helt ensam och får mycket samtal.

Jag fick senare höra att han hade fått samtal från personer som trodde sig ringa till en restaurang. Vad han gjorde åt detta vet jag inte, men förmodligen slutade han att använda numret.

Jag har även läst om andra personer som haft liknande problem med Telavox Flow. Om man kollar på Trustpilot sidan för Telavox så ser man att människor har mycket negativa erfarenheter av företaget.

### Rekommenderas?

Det finns uppenbarligen många problem med den här tjänsten, inga som jag själv har upplevt, så att rekommendera den känns lite fel. Jag uppmanar dig i alla fall att kolla upp tjänsten och se om det är något för dig. 

[Läs mer om Telavox Flow](https://addflow.com/sv-se/)
