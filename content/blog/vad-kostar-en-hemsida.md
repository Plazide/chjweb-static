---
type: post
published: false
title: Vad kostar en hemsida?
date: 2021-03-24T09:56:30.028Z
updated: 2021-03-24T09:56:30.051Z
image: /bokning_1.jpg
description: Hur mycket kostar en hemsida? Det är frågan alla vill ha ett svar
  på. Tyvärr kan jag aldrig ge ett direkt svar eftersom det varierar väldigt
  mycket. Läs det här inlägget för att se hur jag bestämmer mina priser.
---
Det första mina kunder vill veta är: "Vad kostar en hemsida?". Tyvärr är den frågan inte så lätt att svara på. I det här inlägget kommer jag berätta **varför** det är svårt att sätta priser och **hur** jag sätter mina priser.

## Varför är det svårt att sätta priser på hemsidor?

### Fallet med målaren

Jag säljer en tjänst. Den tjänsten är utveckling och design av webbplatser. Du kan likna den med andra tjänster som fönsterputsning, måleri och golvläggning. Dessa tjänster använder ofta ett timpris.

Man kan då uppskatta priset så här: Det kostar 500 kr per timme att måla huset, jobbet tar 5 timmar, 500 * 5 = 2500 kr, det kostar alltså 2500 kr + eventuell startavgift att måla huset.

I det här fallet kan en erfaren målare titta på huset, se hur stora ytorna är och uppskatta hur lång tid det kommer att ta.

### Fallet med webbutvecklaren

I fallet med webbutveckling är det inte lika enkelt. Jag måste veta vad du behöver och vill ha. Vi behöver ha en dialog, antingen över mejl eller via telefon/videosamtal. När vi kommit fram till vilka funktioner och undersidor som ska finnas på webbplatsen kan jag börja räkna ut ett pris.

Men det är inte så enkelt som att säga: "Okej, hemsidan ska ha startsida, om oss, kontakt och en bokningsfunktion. Det blir 3 sidor plus 1 funktion... 5000 kr!". I det här exemplet är startsida, om oss och kontakt relativt enkelt. 

Bokningsfunktionen dock är flera gånger mer komplicerad.

Den skulle kräva ett gränssnitt för kunden att hantera bokningar på och skulle då behöva någon form av autentisering. Vi skulle också behöva skicka bekräftelser till kunder som bokar och även låta de avboka på något sätt. Vi måste också se till att det inte sker dubbelbokningar och visa kunderna vilka datum och tider som är tillgängliga. Allt detta kräver också en design och ganska mycket kod.

En funktion som verkar enkel, kan alltså vara mer komplicerad än hela resten av webbplatsen.

Jag måste därför noggrant tänka igenom hur varje funktion kommer att fungera, vilket inte alltid är självklart. Så att ge ett pris direkt är väldigt svårt och en dum sak att göra.

## Hur sätter jag mina priser?

Att sätta ett timpris på mjukvaruutveckling verkar vara någon slags standard, men det fungerar egentligen inte jättebra.

För kunden betyder det att kostnaderna kan springa iväg. Om jag som utvecklare stöter på ett problem som tar 20 timmar att lösa, vilket inte är helt ovanligt, kommer kunden behöva betala för alla de timmarna. Vid 500 kr i timmen skulle det bli 10 000 kr för ett svårlöst problem som kanske inte påverkar slutresultatet på något märkbart sätt.

Det känns inte rättvist.

Ett timpris har även nackdelar för mig som utvecklare. Min inkomst är direkt kopplad till hur mycket tid jag lägger ner på kundprojekt. Det gör det väldigt svårt att öka inkomsten, för jag kan ju inte öka antalet timmar på en dag.

Man kan ju såklart öka timpriset, men det finns en gräns där också. De flesta är inte villiga att betala 2000 kr i timmen för ett projekt som tar 100 timmar att slutföra. Nu är ju inte 200 000 kr orimligt för en komplicerad applikation om du anlitar en webbyrå, men för en ensam utvecklare som jag är den summan svårare att berättiga.

### Hur mycket är projektet värt?

Om jag inte baserar priset på hur många timmar det tar att slutföra projektet, hur sätter jag då priser?

Istället för att knyta priset till hur lång tid *jag* lägger ned på det, knyter jag priset till hur värt projektet är för *kunden*.

Alltså, om en kund kommer till mig och säger: "Tjenare, jag har en idé för en webbplats som skulle kunna tjäna riktigt mycket pengar. Är du intresserad?", kommer jag antagligen sätta ett ganska högt pris.

Anledningen är att webbplatsen är hela idén, utan den finns det inget att tjäna pengar på. Då är det rimligt att sätta ett pris som reflekterar värdet jag kommer att tillföra till idén.

Om det däremot gäller en webbplats för ett lokalt företag som redan har en stadig kundbas och inkomst, kommer priset vara lägre. En webbplats kommer fortfarande tillföra värde, men dess påverkan är inte lika stor som i det tidigare exemplet.

Det beror självklart på vad det är för typ av webbplats vi pratar om. Om det gäller en presentationssida kommer priset vara lågt. Om det däremot gäller en ny inkomstkanal, exempelvis en webbshop, kommer priset att vara högre.

### Spelar det ingen roll hur komplicerat projektet är?

Jag nämnde tidigare att jag noggrant måste tänka igenom varje funktion innan jag sätter ett pris, men sedan nämner jag att priset är baserat på värdet som jag tillför.

Hur ska jag ha det? Är det komplexitet eller värde som avgör priset?

Det är en kombination.

Jag skulle vilja att priset endast bestämdes av värdet som jag tillför, men tyvärr har veckorna ett begränsat antal timmar. Komplicerade funktioner tar tid att skapa och **tid är pengar**.

Därför spelar projektets komplexitet en viktig roll när jag sätter ett pris.

## Avslutningsvis

Att sätta pris på ett arbete innan det är utfört är svårt, men det måste göras. Ingen vill köpa något utan att veta vad det kostar.

Efter att ha läst detta hoppas jag att du har en förståelse om hur jag sätter priser, och varför jag inte alltid kan säga ett pris omedelbart.